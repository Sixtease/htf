Komunikace je pro mě to, co zaznělo asi v druhé definici:
ovlivňování světa takovým způsobem, abych v druhé mysli způsobil zkušenost
co nejpodobnější té, kterou chci sdělit.
Vybavuju si, jak jsem v jednom obtížném vztahu řešil, co dělat,
když partnerka po mně např. něco chce a já vím, že to není správné --
jak to komunikovat, jak s tím naložit. Podvolit se, i odporovat,
obojí vedlo v posledku k odcizení nebo eskalaci problému.
Moudrá žena Jindřiška, ke které jsme se obrátili o radu, mi řekla,
že je potřeba se s tím druhým nejdřív dostat na jednu loď, abychom
táhli za jeden provaz s jedním společným cílem, a pak že mám řešit
rozpor.
Beru si z toho hlavně to, že komunikace je příležitost a výzva pocítit
jedotu s tím druhým. Neboť nás stvořil jeden Bůh, jednoho otce v nebesích
máme. Když je bližní jen vedle mně, snadno ho vidím jako odděleného.
Komunikace na tom nic změnit nemusí, ba mě může utvrdit v tom, že já
mám pravdu a on je debil. Ale mohu, mám tu možnost, vyjít od sebe k Bohu
a tím se dostat k bližnímu, nebo vyjít od sebe k bližnímu a tím se dostat
blíže k Bohu.

Osobní komunikace je pro mě leckdy obtížnější než ta psaná. Internet
a počítače mi nesmírně ulehčily život. Formulovat myšlenku v psané formě
je pro mě snadné a přirozené, zatímco ve spontánním rozhovoru přesvědčivý být
neumím, rozhodně ne to stejné míry. Psaní je pro mě komfortní zóna.
Proto je pro mě osobní komunikace nenahraditelná, neboť tam ze své
komfortní zóny vystupuji.
